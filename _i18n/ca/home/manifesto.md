- Fer un nou país representa un projecte col·lectiu. *Creiem en la sanitat pública* i en un
sistema de salut que doni servei d'una manera equitativa, universal, de qualitat i sense
exclusions, com a pilar fonamental d'aquest projecte col·lectiu.
- Volem treballar per *potenciar l'atenció primària* perquè se sap que els sistemes sanitaris basats en una primària forta són més eficients i alhora més justos.
- Els principals factors que condicionen la salut de les persones tenen a veure amb les condicions socials, els tipus de polítiques que es duen a terme, les decisions sobre els aspectes econòmics, culturals, ambientals, les polítiques de gènere i laborals. Per això *creiem en un país sensible* a tots aquests factors.
- Volem que es garanteixi el dret a la salut per a qualsevol persona i també que *es garanteixin els drets individuals de les persones* a decidir sobre una mort digna, sobre el no acarnissament terapèutic, sobre l'avortament, sobre polítiques d'igualtat de gènere...
- “Començar de nou” per *eradicar la corrupció i els jocs d'interessos individuals* en la gestió de les polítiques sanitàries.
- *Reclamem un finançament just de la sanitat catalana* que permeti d'equiparar-nos amb els països més avançats d'Europa. Les condicions actuals de finançament (molt per sota de la mitjana europea pel que fa a despesa sanitària per càpita) només afavoreixen les fantasies eficientistes de l'administració sanitària i impedeixen d'abordar amb prou recursos els vells i nous reptes de la sanitat pública del nostre país...

Pensem que vivim una situació en què no podem deslligar la realitat del dia a dia dels ciutadans de Catalunya de la realitat col·lectiva del país que reclama aconseguir els instruments necessaris per a decidir plenament sobre com utilitzem els nostres recursos al servei de la ciutadania.

Per això ens comprometem amb el moment històric que ens ha tocat viure i *apostem per una Catalunya lliure*.
